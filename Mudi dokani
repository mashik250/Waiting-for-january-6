নরসিংদীতে ঘরে ঢুকে এক কিশোরীকে ধারালো অস্ত্র দিয়ে কুপিয়ে হত্যা করেছে দৃর্বৃত্তরা। এ সময় তার মা গুরুতর জখম হয়েছেন। সোমবার (২৭ জানুয়ারি) রাতে সদর উপজেলার শিলমান্দী ইউনিয়নের সেকেরচর মাজার বাসস্ট্যান্ড এলাকার একটি বাড়িতে এ ঘটনা ঘটে। 

নিহত সুমনা আক্তার ওরফে তিথি (১৩) ওই এলাকার মুদিদোকানি মোফাজ্জল হোসেনের মেয়ে। গুরুতর আহত গৃহবধূ আসমা বেগম (৪০) রাজধানীর ঢাকা মেডিকেল কলেজ হাসপাতালে চিকিৎসাধীন। ঘটনার পরে ওই দম্পতির তিন বছরের শিশুকে বাথরুম থেকে উদ্ধার করা হয়েছে। কে বা কারা, কী কারণে এ ঘটনা ঘটিয়েছে, সে সম্পর্কে তাৎক্ষণিকভাবে কিছু জানাতে পারেনি পুলিশ ও পরিবারের সদস্যরা। 

স্থানীয় এলাকাবাসী জানান, তিথি স্থানীয় মিফতাউল কুরআন মাদরাসায় ৬ষ্ঠ  শ্রেণিতে পড়ত। পড়াশোনায় মেধাবী ছিল সে।
