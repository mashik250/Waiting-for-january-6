গত বছরের ৩০ জুলাই নারায়ণগঞ্জের রূপগঞ্জ উপজেলার ভুলতা ইউনিয়নের মাছুমাবাদ এলাকায় ছুরিকাঘাতে খুন হন তৌহিদুল ইসলাম জিসান (২২)। তিনি ভুলতা ইউনিয়ন ছাত্রদলের সাবেক সহসাংগঠনিক সম্পাদক।

নতুন করে মামলার আসামি হয়েছেন এমন কয়েকজনের সঙ্গে কথা হয় এই প্রতিবেদকের। তাঁদের একজন তাজুল ইসলাম, যিনি মামলার ১৮ নম্বর আসামি। তাজুল ভুলতা ইউনিয়ন বিএনপির প্রতিষ্ঠাতা সাধারণ সম্পাদক। তিনি বলেন, ‘যে ছেলে বাড়ির কাছে মারামারি করে মারা যায়, সেই মামলা বৈষম্যবিরোধী ছাত্র আন্দোলনের মামলায় কীভাবে রূপ দেওয়া হয়? তা ছাড়া মামলার বাদী আলমগীর নিজেও আওয়ামী লীগ করতেন। এখন তিনি মামলায় গ্রামের মানুষকে আসামি করে সবার থেকে ৩০ লাখ টাকা দাবি করেছেন।’
